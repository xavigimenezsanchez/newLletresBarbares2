{
  "title": "Deu poemes",
  "url": "deu-poemes",
  "section": "creacio",
  "issue": 3,
  "data": "20/12/2020",
  "imageCard": "",
  "author": "Francisco Cazorla",
  "summary": "",
  "text": [
    {
      "type": "paragraph",
      "content": "Déu existeix<br/>i és una arna que topa<br/>contra un fanal encès<br/>en la nit més fosca.<br/><br/>Jo l’he vist<br/>intentant fer-se llum<br/>amb la tossuderia del temps<br/>al càlid reflex del cristall.<br/><br/>Quan arriba el matí<br/>ell es refugia en un armari<br/>espantat<br/>per la claror del dia."
    },
    {
      "type": "title",
      "content": "I"
    },
    {
      "type": "paragraph",
      "content": "com un peix privat<br/>del sagrat color de les distàncies<br/><br/>al que despullen d'escates<br/>amb una angoixa esmolada<br/>que recorre el cos<br/><br/>sense parpelles<br/>no puc deixar de mirar<br/>com la carn es va fent nafra<br/>mentre m'ofego<br/><br/>i somio amb l'aigua"
    },
    {
      "type": "title",
      "content": "II"
    },
    {
      "type": "paragraph",
      "content": "petits insectes<br/>arrelen a la pell seca<br/><br/>sóc conscient<br/>que només la fam els atipa<br/><br/>fan voltes entorn de la gola<br/>calculant el volum de l'hàlit<br/><br/>s'enterren al cos<br/>hi posen ous d'esperma estèril<br/>i marxen<br/><br/>deixant un horitzó<br/>inabastable de pústules"
    },
    {
      "type": "title",
      "content": "III"
    },
    {
      "type": "paragraph",
      "content": "goebbels fa una exposició de cultura degenerada<br/>dins del meu cap<br/><br/>el guernika s'esberla<br/>sota el todesfuge de celan<br/><br/>sóc un poeta<br/>degenerat<br/>que es llença des d'un pont a parís<br/><br/>no puc fer una altra cosa<br/>que poemes<br/>antinaturals"
    },
    {
      "type": "title",
      "content": "IV"
    },
    {
      "type": "paragraph",
      "content": "on comença i acaba la desolació,<br/>al fang calent, ventre primer de la terra,<br/>jo hi poso les mans.<br/><br/>de cos a cos passa la llum,<br/>i cos amb cos va cosint<br/>un únic aiguaneix<br/>de primitiva consciència.<br/><br/>Sóc. Ets. Som.<br/><br/>els dies són besllum a la boira<br/>i la nit un eclipsi de llànties.<br/><br/>qui amaga l'espurna a la sement?<br/><br/>al mirall neix una escletxa<br/>i corro a refugiar-m'hi.<br/><br/>a la solitud brillant de l'abisme<br/>bec la llet de la gasela única<br/>ara que encara no tinc dents."
    },
    {
      "type": "title",
      "content": "V"
    },
    {
      "type": "paragraph",
      "content": "res succeeix<br/>tot és boira<br/><br/>desconcert<br/><br/>bateguen<br/>espurnes de llum<br/>extramurs<br/><br/>busco esquerdes<br/>a l'absurd<br/><br/>de vegades<br/>la foscor cau al·lucinada<br/>sucumbeix<br/><br/>i res no queda<br/><br/>el caos<br/>segueix aquí<br/><br/>tot ha estat una il·lusió<br/>una mentida piadosa<br/><br/>tot és boira"
    },
    {
      "type": "title",
      "content": "VI"
    },
    {
      "type": "paragraph",
      "content": "he dit el meu nom<br/>i he tornat a la vida<br/><br/>la meva veu romania<br/>a les osseres<br/>abisme de tenebres<br/>que mastega sense descans<br/><br/>però avui he dit el meu nom<br/>i he tornat a la vida<br/>amb les mans alçades<br/>cridant<br/><br/>com un boig<br/>he plorat i he rigut<br/>en sentir la sang al meu cos<br/>bategant<br/><br/>qui serà el primer?<br/>qui dirà<br/>llàtzer<br/>has tornat?"
    },
    {
      "type": "title",
      "content": "VII"
    },
    {
      "type": "paragraph",
      "content": "el meu cos nu<br/>naufraga com una ombra esberlada<br/>dins la immensitat del món<br/><br/>les veles dels ulls m'empenyen<br/>cap a l'última frontera<br/><br/>sota la fina pell de la terra<br/>roman un silenci definitiu<br/><br/>però és tan gentil la mentida<br/>i tan bell aquest còsmic somriure<br/>que floreix arreu on jo miro<br/>que no puc més que lliurar-me<br/>a l'abisme<br/>possible de déu"
    },
    {
      "type": "title",
      "content": "VIII"
    },
    {
      "type": "paragraph",
      "content": "m'abandono<br/>al laberint<br/>dels carrers<br/><br/>em submergeixo<br/>en l'estranya il·lusió<br/>de la ciutat<br/><br/>m'arrossega<br/>un riu d'ombres<br/>i vibro<br/>com un àtom<br/><br/>em dissolc<br/>al tímid murmuri<br/>dels homes<br/><br/>sóc el mirall"
    },
    {
      "type": "title",
      "content": "IX"
    },
    {
      "type": "paragraph",
      "content": "la boira<br/>s'expandeix a la nit<br/>s'esvaeix al no-res<br/><br/>et lamentes?<br/><br/>no hi ha centre<br/>cap planeta<br/><br/>et sents desemparat?<br/><br/>la rosada és una il·lusió<br/>que salva<br/><br/>calmaràs la teva set?<br/><br/>l'aigua pura<br/>no té gust de res"
    },
    {
      "type": "title",
      "content": "X"
    },
    {
      "type": "paragraph",
      "content": "aquest abandó que va cobrint la ciutat<br/>com un pervers tumor de formigues<br/>i cala als ossos<br/>i asseca la llengua<br/>fins omplir-te la boca de desert<br/><br/>et devora el cos per dins<br/>deixant de tu un fi embolcall<br/><br/>fuig del so de les mandíbules<br/>que deixa el teu nom sense veu<br/><br/>res no salva<br/><br/>només buit<br/>i pell cremada<br/>a la recerca d'ombra o redós<br/><br/>res no salva"
    }
  ]
}
