{
  "title": "El nus la flor, d’Enric Casasses",
  "url": "el-nus-la-flor",
  "section": "llibres",
  "issue": 3,
  "imageCard": "ElNusLaFlor",
  "data": "20/12/2020",
  "author": "Andreu Pérez-Mingorance",
  "summary": "",
  "text": [
    {
      "type": "paragraph",
      "className": "text-indent",
      "content": "potser algú em preguntarà per què escric sobre el nus la flor de casasses, ja que només fent una cerca a google pots trobar-ne cent mil ressenyes. doncs contestaré a la casasses: perquè sí, perquè vull. i de casasses altre cop, perquè vull, també!"
    },
    {
      "type": "paragraph",
      "className": "text-indent",
      "content": "el nus la flor té per mi l’atracció de moltes coses i facetes de mi mateix. és una llibreta, i per tant està escrita originàriament a mà, per tant hi ha un manuscrit. sí! un manuscrit, quina il·lusió! creia que ja ningú, llevat de mi mateix, no escrivia a mà. bé, no vull ser pretensiós, segur que hi ha molta gent, però tinc la il·lusió del manuscrit. soc paleògraf i codicòleg de formació i de cor, estimo la lletra escrita, la bellesa de la il·lustració en l’obra escrita, la il·lustració manual ja m’apassiona, m’eleva a l’últim estat de cursileria paleogràfica, d’amor al paper, al llibre, a la llibreta en si, ho sento, soc cursi, delicat i molt, molt marieta. i què? en casasses m’ha retornat amb aquest llibre a l’i què."
    },
    {
      "type": "paragraph",
      "className": "text-indent",
      "content": "què passa si creo una obra d’art en un món on l’art i la literatura en si mateixa se n’estan anant a pastar fang amb tant de premi amanit, amb tant de llibre editat en editorials comercials, amb tant de paper empastifat de tinta per no res? ostres, casasses, dels teus deu dits de la mà n’ha sortit art."
    },
    {
      "type": "paragraph",
      "className": "text-indent",
      "content": "la llibreta d’en casasses es va convertir en música i va ser un musical gràcies a daniel ariño. quan vaig veure per primer cop, en un youtube de dos minuts, la maria mauri cantant una cosa d’el nus la flor, amb imatges del quadern, i de sobte, al final, deia que al juny se n’anaven a terrassa ja se’m va fer la boca aigua, com a terrassenc que en viu fora; la jazz cava em fa salivar, sé que tot el que arriba allí és perquè és bo. ostres, ostres! segona impressió d’art, però aquest casasses què fa? ho entrega tot al públic, produeix un objecte artístic magnífic, amb aire d’inacabat, per fotre’ns més, el passeja pels escenaris com un trobador, i finalment s’edita a edicions poncianes. senyores i senyors, <i>hoc est totalis opus artis</i>."
    },
    {
      "type": "youtube",
      "className": "text-indent",
      "content": "https://www.youtube.com/embed/RBZcBuu7Ekg?start=6"
    },
    {
      "type": "paragraph",
      "className": "text-indent",
      "content": "jo volia ser malvat amb en casasses, volia fer crítica d’aquesta que es fa ara arreu, posar-hi mala llet: segur que això està fet a la babalà... buscar-hi l’error. amics i lectors, el nus la flor és bonic, artístic, encisador, guapo i no sé quantes coses més. i a costa de caure en el ridícul ho torno a dir: el nus la flor és bonic, artístic, encisador i guapo, i en casasses pot ser un esparracat, pot ser un grenyut massa reservat, però jo em trec el barret davant d’ell i estic a punt d’afegir-me a la seva protesta i no tornar a utilitzar majúscules. apa, ho faig! en reconeixement al senyor casasses i perquè encara hi ha presos polítics, en aquest article no hi haurà majúscules."
    },
    {
      "type": "paragraph",
      "className": "text-indent",
      "content": "aquest poemari parla de tot, és una cosmovisió <i>casassiana</i>  del món, el seus moments, la seva intimitat, els seus estats d’ànim. casasses  parla d’amor, dels seus, del seu amor; de la relació intima, amorosa, passa a parlar de la natura com un tot, parla de tot això:"
    },
    {
      "type": "paragraph",
      "className": "text-justify",
      "content": "TOT AIXÒ (el nus la flor, p. 45)<br/>Bogeries, ànsies, sentiment, impulsos, idees, tot això que semblava dispers, desendreçat i debades, tot es va posar en ordre i a funcionar quan te’m vas posar amb les galtes entre les meves mans. Quan amb una mà a cada galta et tenia tan dolçament la cara tan a prop tot es va posar en ordre i a funcionar tal com ben orde-nadament creixen les branques i les fulles d’un pollancre, com tan ben ordenats caminen els estels pel cel."
    },
    {
      "type": "paragraph",
      "className": "text-indent",
      "content": "i continua parlant de filosofia, fa assaig, es planteja mil preguntes, parla de la ciutat, fa metafísica i crítica i a cops utilitza el sarcasme, la sàtira i tot plegat està fet en versos, però també en prosa, va del vers a la prosa i d’aquí passa a l’aforisme i fa petites narracions i els dibuixos. no dic res de nou, ho ha dit altra gent, però tenia ganes de dir-ho jo, en conjunt és un trencadís, és el parc güell d’en casasses, la seva visió de la realitat i la seva fantasia esbojarrada, explosiva i plena de bombolletes de sidral que se t’enfilen pel nas i t’esclaten al cervell. perquè la realitat d’en casasses se t’enfila al cervell. bé, quina realitat? les coses són sobre la llibreta, tinc la llibreta a les mans, jo no sé si tinc el peus a terra o els ulls a la llibreta, però és igual. llegiu-lo, perquè quan siguem morts aquest llibre continuarà viu."
    },
    {
      "type": "paragraph",
      "className": "text-indent",
      "content": "casasses, a la teva salut, nano, l’has clavada!"
    },
    {
      "type": "youtube",
      "className": "text-indent",
      "content": "https://www.youtube.com/embed/BL5Bwf18rFo"
    }
  ]
}
