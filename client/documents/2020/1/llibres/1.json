{
  "title": "Les mil i una nits",
  "url": "les-mil-i-una-nits",
  "section": "llibres",
  "issue": 0,
  "data": "20/09/2020",
  "author": "Àngel Carbonell",
  "summary": "Resenya per Àngel Carbonell",
  "text": [
    {
      "type": "paragraph",
      "content": "Després de molts anys rellegeixo aquest recull monstruós de contes que tant han estimulat la nostra imaginació i la nostra líbido. El títol indica el nombre de nits que se suposa que necessita la narradora principal, Xahrazad, per poder contar-los tots, tot i que en realitat no n’hi ha tants. Hi trobem, en la compilació àrab definitiva publicada el 1835 a Egipte, a partir de la qual se n’ha fet la traducció catalana, una antologia significativa de la tradició narrativa oral del pròxim orient --sobretot d’origen persa, indi i egipci. També presenta un vernís de religiositat musulmana, per mirar de dissimular la munió de vegades en què aquesta religiositat és sacrificada pel gust del meravellós --tot traint l’origen pre-islàmic dels contes-- i per l'hedonisme de la carn, de la poesia, dels objectes preciosos i dels vergers delitosos."
    },
    {
      "type": "paragraph",
      "content": "La tradició literària àrab el menysprea a causa de l’origen no àrab i pre-islàmic de la major part dels materials i no s’està de veure, en els elements meravellosos, traces de religiositat popular i d’antigues creences. A part d’això, l’amor pel vi i el desig irreprimible i explícit per noies i nois en un marc d’un hedonisme generalitzat, ha fet que les darreres dècades, amb l’expansió del fonamentalisme islàmic, les edicions àrabs del llibre hagin tendit a publicar-se censurades."
    },
    {
      "type": "paragraph",
      "content": "La traducció catalana, publicada el 1995, òbviament es va fer a partir d’una edició no censurada i va anar a càrrec de Dolors Cinca i Margarida Castells. Les versions dels nombrosos poemes que esquitxen el llibre van ser revisades per Jaume Creus."
    }
  ]
}
