{
  "title": "COPY/PASTE",
  "url": "copi-paste",
  "section": "creacio",
  "issue": 0,
  "data": "20/09/2020",
  "author": "Àngel Terrón",
  "summary": "",
  "text": [
    {
      "type": "paragraph",
      "content": "Vaig llegir no fa gaire que un dels problemes grossos per ensenyar llengua a un sordmut era la dificultat d’haver d’entendre idees abstractes com bellesa. Dins el cervell del sord les imatges dominen, i cada imatge és un cas particular: es fa molt difícil fer la inducció entre exemples concrets."
    },
    {
      "type": "paragraph",
      "content": "Ara els joves manegen imatges més que conceptes. Els estris informàtics i les pàgines web faciliten un pensament lineal “copy/paste” on la comprensió del text és substituïda per la recitació de mots que semblen inconnexos."
    },
    {
      "type": "paragraph",
      "content": "En certa manera tornem a l’inici. Què es primer la idea o el llenguatge? Sabem de cert que el pensament a voltes és com un gest de la dansa, però hem après a torturar-lo amb les restriccions de la sintaxi. Es retorç l’impuls de l’ull del cimal d’arribar al Sol i solidifica en el tronc de l’olivera en demora. Així per damunt de tot, es necessita temps per rumiar l’expressió, no hi ha la immediatesa de la imatge."
    },
    {
      "type": "paragraph",
      "content": "Està naixent per tant una altra cultura? Quin sentit tindran els peus rítmics d’un hexàmetre elegíac? Som sords per a sempre?"
    }
  ]
}
