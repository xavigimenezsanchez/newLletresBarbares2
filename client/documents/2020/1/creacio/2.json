{
  "title": "Corona de saviesa",
  "url": "corona-de-saviesa",
  "section": "creacio",
  "issue": 0,
  "data": "20/09/2020",
  "author": "Sion Serra Lopes",
  "summary": "",
  "text": [
    {
      "type": "paragraph",
      "content": "sí estimat<br/>tens febre<br/>i no podré acompanyar-te"
    },
    {
      "type": "paragraph",
      "content": "a tres-cents metres l’hospital<br/><br/>ja fa ferum de fèretre<br/>la mort _va dir celan_ és una flor<br/>i la saviesa l’única corona<br/>que em pesa sobre el cap"
    },
    {
      "type": "paragraph",
      "content": "només un amor foll permet una rialla<br/>davant de l’estimat moribund<br/><br/>l’amor només<br/>és salconduit<br/>per accedir al nostre adéu profund"
    },
    {
      "type": "paragraph",
      "content": "7"
    },
    {
      "type": "paragraph",
      "content": "sóc a la quarantena<br/><br/>des del setanta-nou per ser precisos<br/>porto quinze anys de cert confinament<br/>quaranta d’estranyesa i més d’exili<br/>això que vivim ara<br/>són vacances de comprar i fer-se nosa"
    },
    {
      "type": "paragraph",
      "content": "torna a ser sàbat no hi ha res a fer<br/>un cop el món creat tocava destruir-lo<br/>la família no celebra péssah<br/>són marranos com el meu prepuci"
    },
    {
      "type": "paragraph",
      "content": "marcat entre els marcats<br/>sembles més jueu que jo _disparo amb sorna<br/>abans de pidolar una altra ratlla_<br/>el cas és transitar el dol dels endemans<br/>perquè només és mort allò que renuncia<br/>a persistir enmig de la follia"
    },
    {
      "type": "paragraph",
      "content": "6"
    },
    {
      "type": "paragraph",
      "content": "fer l’amor és desfer l’amistat<br/>vet aquí la matemàtica profunda<br/>tanta cura per estar-me de tu<br/>mirant de no molestar-te<br/>com si fossis una estàtua sense llibertat<br/>la mà no pas amunt com un tirà<br/>sinó en angle recte amb una copa<br/>desafiant les lleis del teu islam"
    },
    {
      "type": "paragraph",
      "content": "aquesta nit podríem fer més coses<br/>però som un kum saati<br/>sense sorra<br/>rellotge fet de vidre<br/>sols de vidre<br/>per fer veure<br/>que el temps no és la vida"
    },
    {
      "type": "paragraph",
      "content": "5"
    },
    {
      "type": "paragraph",
      "content": "segurament la vida ens destorba<br/>i voldríem terminar-la<br/>mira el meu pare sinó<br/>i mira el teu<br/>i mira’ns a tu i a mi sense saber<br/>cap a on ens portaria<br/>allò que no hem gosat dir"
    },
    {
      "type": "paragraph",
      "content": "hem seguit amb l’amor<br/>el mateix model de la vida<br/>optimitzar per treure<br/>rendibilitat<br/>per això després de cardar<br/>ja no podem ser amics<br/>només desguàs"
    },
    {
      "type": "paragraph",
      "content": "4"
    },
    {
      "type": "paragraph",
      "content": "m’anonimitzo per creuar-me<br/>a la recerca d’un recer<br/>ens abracem il·legals<br/>al marge de països<br/>sóc feliç de sentir-nos<br/>la teva dessuadora negra<br/>t’he portat un termòmetre<br/>la febre de sàbat ens uneix<br/>pa medicaments i fruita fresca<br/>no em deus res<br/>la teva esperança<br/>la teva resistència riallera<br/>són el meu aliment clandestí<br/>en temps de penúria humana<br/>l’endemà al terrat el sol ens besa<br/>sense amants som platja prohibida<br/>em portes llet solar i música infinita<br/>qui hauria de dir que a l’abril<br/>ens cremaríem"
    },
    {
      "type": "paragraph",
      "content": "3"
    },
    {
      "type": "paragraph",
      "content": "la vida s’escola<br/>entre vasos comunicants<br/>no pas com un pressupost de l’estat<br/>fluint dels contribuents als bisbes<br/>per dissoldre’s en capital risc<br/>sinó com a pèrdua pura"
    },
    {
      "type": "paragraph",
      "content": "els que tenim sostre<br/>ens angoixem com si no en tinguéssim<br/>i patim per ser entre quatre parets<br/>com si allà fora no fos una presó"
    },
    {
      "type": "paragraph",
      "content": "2"
    },
    {
      "type": "paragraph",
      "content": "miro aquells que criden<br/>prou confinament<br/>sense haver administrat mai una empresa<br/>ni tan sols en sentit poètic<br/>de caminar vers utopies que costen tornades<br/>són els mateixos que criden<br/>llibertat<br/>independència<br/>i altres paraules innòcues"
    },
    {
      "type": "paragraph",
      "content": "si col·loques molts insectes en una caixa de petri<br/>pocs saben estar-se quiets<br/>per a estalviar<br/>el poc oxigen que queda"
    },
    {
      "type": "paragraph",
      "content": "1"
    },
    {
      "type": "paragraph",
      "content": "no excusis el teu humor negre<br/><br/>és ell qui em manté aquests dies<br/>més que el pa tret de la taula_<br/>on falten cereals no hi falti rialla"
    },
    {
      "type": "paragraph",
      "content": "ja abans quan reies de quelcom sagrat<br/>el déu restant en mi delinquia<br/>volàtil<br/>com un gas que ocelleja<br/>amb menys gravetat que qualsevol heretgia"
    },
    {
      "type": "paragraph",
      "content": "si sapiguessin què faig de nit per recordar<br/>que el desig encara és viu en aquest cos envellit<br/>és l’únic goig en fals que em queda<br/>dic en defensa pròpia_<br/>si sapiguessin amb quins déus estic"
    },
    {
      "type": "paragraph",
      "content": "un dia quan tot sigui transparent<br/>d’una manera perversa és clar<br/>i els pares cedeixin els drets d’imatge i violació<br/>de la mà d’obra futura abans no sigui nascuda<br/>serem la trama d’un reality inesgotable"
    },
    {
      "type": "paragraph",
      "content": "les vint-i-quatre hores<br/>treballarem per a observar-nos"
    }
  ]
}
