{
    "title" : "Illis quorum ingemescunt animi, solvantur dolor! 1995. Diari d’un nòmada sidós (3)",
    "url" : "illis-quorum-ingemescunt-animi-solvantur-dolor-1995-diari-d-un-nomada-sidos-2",
    "section" : "creacio",
    "issue" : 23,
    "data" : "25/03/2023",
    "imageCard" : "andreu23-2-01",
    "author" : "Andreu Pérez-Mingorance",
    "summary" : "",
    "text" : [ 
        {
            "type" : "image",
            "name": "andreu23-2-01",
            "content" : "Nara, Windhoek, 1995."
        },
        {
            "type":"paragraph",
            "content": "Fugir, Fugir... però el jardí quasi aristocràtic, diplomàtic, que em refugia, ombra dels esquirols, esquirols terrestres de Namíbia, Xerus Inauris, no em deixa fugir, no ha estat fàcil arribar fins aquí. Les aus que no conec han batut el fons de l’horitzó com a part de la recerca desesperada d’harmonia física. El cel és tan baix, tan dens, tan blau, que no puc fugir. En el propi altar interior, sobre catifes inútils, resideix la pau."
        },
        {
            "type" : "paragraph",
            "content" : "Nara, la herero que em fa el llit i poleix la meva cambra, em mira com la guardiana d’un inútil castell, avança amb el seu vestit victorià, d’imposició alemanya, a través del jardí, una imatge d’ara i d’un altre temps, sobre un verd robat a l’esquerda de la terra seca, sobre el blau de la piscina, robat al cel de Windhoek, d’una entranya encara més seca, al jardí de la casa, aristocràtic, diplomàtic. Ara no em refugia."
        },
        {
            "type" : "paragraph",
            "content" : "Els ulls de Nara i els meus es creuen i, d’una gola profunda com el temps del silenci imposat per la conquesta, em diu en alemany: <i>Des d’enlloc ni el més poderós dels homes té dret a humiliar al més pobre i inútil dels homes, ningú et pot fer mal</i>. Així ho vaig entendre jo."
        }
    ]
}