{
    "title" : "Tres poemes",
    "url" : "tres-poemes",
    "section" : "creacio",
    "issue" : 26,
    "data" : "30/06/2023",
    "imageCard" : "franciscocazorla26-01",
    "author" : "Francisco Cazorla",
    "summary" : "",
    "text" : [ 
        {
            "type" : "image",
            "name": "franciscocazorla26-01",
            "content": "Obra de Mario Pasqualotto"
        },
        {
            "type" : "title",
            "content" : "UN GAT PASSEJA PER LA TEULADA"
        },
        {
            "type" : "paragraph",
            "content" : "testifiqueu</br></br>aquesta és la història d'un cadàver</br>entre tots els cadàvers</br></br>reciteu</br></br>no descendeix la nit sigil·losa</br>des de les serralades</br>ni sorgeix triomfant de l'horitzó</br></br>ella prenya les terres</br>amb una saba sòlida</br>que el món excreta</br>quan el dia sucumbeix</br></br>exclameu</br></br>oh exactitud</br></br>testifiqueu</br></br>es deixa el gat engolir per la nit</br></br>el gat és un peix</br>que neda en les tenebres</br></br>testifiqueu</br></br>que la cadena de transmissió</br>de les successives nits</br>no s'ha trencat</br>des de temps immemorial</br>i és fidedigna</br></br>hi ha qui assegura</br>que va haver-hi una nit primera</br>  </br>el món es desploma en silenci</br>sobre els nostres caps</br></br>aboliu el silenci</br>i no cessarà el dia</br></br>i cremaran els ulls dels vius</br>sense la nit</br>foscor propícia a les parpelles</br></br>aquesta és la història de tots els cadàvers</br></br>els ossos il·lustres dels emperadors</br>romanen en una foscor absolutament muda</br></br>al costat dels senadors i els cavalls</br>al costat dels soldats i els porcs</br>absents de grunyit</br>per sempre</br></br>testifiqueu</br></br>no existeix penombra</br>per als ossos</br></br>no existeix</br>un estat de silenci i soroll</br>simultani</br></br>testifiqueu</br></br>aquest és un viatge</br>que comença en el precís moment</br>en el qual akhenaton</br>veu per primera vegada l'aurora</br></br>digueu que ell va cantar</br></br>oh, tu, portador del ventall</br>el meu pare es dessagna en l'horitzó</br>i ningú para esment</br>a la seva terrible ranera de llum</br></br>per què la gent es desvetlla</br>amb lentitud quotidiana</br>com si fos aquest moment</br>un com qualsevol altre</br></br>per què no surten els cortesans</br>a córrer plorant per aquest palau de tebes</br>amb una desolació infinita</br></br>on són les ploraneres</br>que no criden desconsolades</br>esgarrapant-se la cara</br>i esquinçant-se els vestits</br></br>per què no cessen els sacerdots els ritus</br>i s'afanyen a oferir holocausts</br>perquè el món recuperi el seu equilibri essencial</br></br>per què s'encaminen els pagesos</br>a treballar als camps</br>i continuen jugant amb els seus fills</br>amorosos i tranquils</br></br>digueu que el visir va respondre</br></br>oh faraó</br>no mor el teu pare</br>sinó que prenya l'orbe en un incendi</br>de vida nova</br></br>digueu que el faraó va plorar</br></br>*dolç és l'alè de la seva boca</br>vull contemplar cada dia la seva bellesa</br></br>vull tocar les seves mans carregades d'esperit</br>i viure en  ell per tota l'eternitat*</br></br>*(a partir de la pregària a Aton)</br></br></br>"
        },
        {
            "type" : "title",
            "content" : "SÓN ELS MORTS"
        },
        {
            "type" : "paragraph",
            "content" : "són els morts</br>des de la seva eternitat calcària</br>els que miren embadalits</br>el brunzit exacte</br>d'aquesta mosca primera de març</br>mentre salta sobre la meva mà dreta</br></br>són els morts els que venen el pa</br>els que llauren la terra</br>els que s'afanyen al temps de la sega</br></br>són els morts els que construeixen els ponts</br>els que cruixen les dents</br>en la por de la nit</br></br>són els que miren sense ulls</br>la inefable desmesura de les serralades</br></br>són els que escolten sense oïdes</br>l'ànima subtil de la música</br></br>són els morts els que follen</br>amb tots els amants</br>amb la ràbia dels segles</br>i fan regalimar orgasmes per la seva pell</br>tan dolça</br></br>són els morts</br>els que sense llengua</br>declaren les guerres</br>i recullen amb lentitud sagrada els cadàvers</br>per endur-se'ls en un plany únic</br>que asseca la mar</br></br>són els morts </br>els que s'estavellen contra les roques</br>de l'odi i la ignorància</br></br>són ells</br>només ells</br>els que estimen de manera certa</br>els que abracen</br>els que besen</br></br>són ells</br>els que amb gola putrefacta</br>canten</br>un cant tel·lúric</br>que dóna sentit a la terra</br></br>ells deixen les tombes buides</br>i vaguen pels carrers</br>colpejant les seves tíbies</br>resonant als caps</br>gemegant</br></br>i són ells</br>només ells</br>els que escriuen aquests versos</br></br></br>"
        },
        {
            "type" : "title",
            "content" : "LA DARRERA CIUTAT, LA DARRERA NIT, EL DARRER BAR"
        },
        {
            "type" : "paragraph",
            "content" : "Digues:</br></br>“oh mare crisàlide mística</br>en metamorfosi perpètua</br>que mai em coneixeràs”</br></br></br>uns coloms mengen brossa a la vorera</br>es mouen neguitosos</br></br>prenc el cafè al bar</br>d'una família de xinjiang</br>que hi ha a prop de casa meva</br></br>resto hores en silenci</br>contemplant  com voletegen</br>buscant alguna cosa</br></br>hauria de deixar aquesta ciutat</br>i tornar al poble</br>estic cansat d'aquesta violència</br>que et va enverinant a poc a poc</br></br>els conductors s’escridassen</br>s'insulten</br>es barallen</br></br>la gent t'exigeix que somriguis</br>al treball</br></br>aquest soroll constant</br>que se’m fica al cap</br>que em fa embogir</br></br>Digues:</br></br>“oh crisàlide</br>partícula de pols còsmica</br>cega sorda insensible mare”</br></br></br>aquí la gent</br>diu que els coloms</br>són rates amb ales</br></br>a la casa del poble</br>teníem un colomar</br></br>em passava hores mirant-lo</br></br>tan petit</br>tan fràgil era</br></br>al davant de la barra</br>una dona</br>amb texans amples</br>una jaqueta barata</br>i els cabells curts</br>despentinats</br>es pinta els llavis de vermell</br></br>al costat d'ella</br>un home gran</br>recolza una crossa</br>i paga el compte dels dos</br>en silenci</br></br>Digues:</br></br>“oh llamp</br>que sembles il·luminar el cel</br>només per a mi</br>i desapareixes deixant el món</br>una altra vegada submit en les tenebres”</br></br></br></br>el temps va rovellant-ho tot</br>i en resta aquest paisatge rovellat</br>d’una tristor monòcroma</br></br>els coloms</br>podrien amb els seus becs</br>si volguessin</br>desenterrar la veritat</br></br>tant de bo</br>arribessin al magma del planeta</br>i una llum encegadora</br>ens  salvés a tots</br></br>Digues:</br></br>\"oh gebre</br>que cobreixes la terra</br>amb un sudari de lli\"</br></br>un amic musulmà</br>em va explicar una vegada</br>que al principi</br>tot era blanc</br>i d’un gust inimaginable</br>però</br>després que el caín matés l’abel</br>tot es va cobrir de pols</br></br>les coses tingueren color</br>i les fruites van esdevenir menys saboroses</br></br>el món és el record trist i insípid</br>d’un assassinat</br>un crim entre germans</br></br>Digues:</br></br>\"oh atzur</br>oh atzur</br>oh atzur\"</br></br>totes les tardes</br>s’asseia al costat de la porta</br>em demanava una infusió de menta</br>i deia</br></br>ara</br>a la meva edat</br>en tinc 71</br>busco l'amor</br>per això vinc en aquest bar </br></br>deia</br></br>sempre he pagat</br>des de molt jove</br>eren uns altres temps </br></br>deia</br></br>jo tenia un negoci</br>a la part alta</br>a la diagonal</br>i m'ho podia permetre </br></br>deia</br></br>mai he necessitat lligar</br>ni he volgut</br>era molt més fàcil</br>arribaves a la sauna</br>i n'escollies un </br></br>deia</br></br>m'agradaven els nois forts </br>musculats </br></br>deia </br></br>et seré sincer</br>a mi amb franco m'anava millor </br>jo el que volia </br>era fer calés</br>i no em ficava en política </br></br>deia</br></br>ara busco l'amor</br>com a molt ha de tenir 50</br>jo en tinc 71 </br>però estic de bon veure</br>i crec que em mereixo algú jove</br>no m'agraden els vells </br>estan amargats </br></br>deia</br></br>em va quedar una pensió molt petita</br>i no em puc permetre despeses </br></br>deia </br></br>busco alguna cosa seriosa</br>si pot ser que sigui jove</br>i fort</br>m'agraden musculats </br></br>deia</br></br>quins cossos </br></br>deia</br></br>mai m'he enamorat</br>no em calia</br>tenia diners</br></br>deia</br></br>vull trobar l'amor </br>a la meva edat</br>per això vinc en aquest bar</br></br>deia</br></br>Digues:</br></br>“Oh atzar</br>Oh atzar</br>Oh atzar”</br></br>vaig pujar la persiana</br>aquell exacte diumenge </br></br>i em vaig posar a netejar</br>darrere la barra</br>sense cap pressentiment</br></br>va entrar ell</br>va asseure's</br>amb les mans agafades</br>com pregant</br></br>i em va dir</br>em pots ajudar?</br></br>digues</br></br>coneixes un lloc anomenat muntanya? </br></br>aquí?</br></br>sí</br>aquí a prop</br></br>no</br></br>i una noia que es diu paula?</br></br>no</br>ho sento</br></br>pots ajudar-me?</br></br>no t'entenc</br></br>estrenyia les mans </br>amb força</br>però tranquil</br></br>coneixes la nadiuska o el tintín?</br></br>el tintín és un personatge de còmic </br>no?</br></br>pots ajudar-me?</br>quina forma té?</br></br>el tintín?</br></br>sí</br>té forma de dona o de gos?</br></br>no t'entenc</br></br>ajuda'm si us plau</br>necessito saber quina forma té </br>és important</br></br>vaig assenyalar en direcció al carrer</br>i vaig dir-li </br>ara recordo el lloc que busques</br>tres carrers cap enllà</br></br>es va aixecar sense dir res</br>com alleujat</br>i se’n va anar </br>en direcció cap a enlloc</br></br>em vaig quedar allà dret</br>amb les mans a sobre de la barra </br>veient com s'allunyava </br></br>pensant</br>en quina forma havia de tenir</br>allò que buscava </br></br>gos </br>o</br>dona</br></br>Digues:</br></br>“Oh nit</br>que negues la llum als teus fills</br>per protegir els seus ulls</br>en una prova d’amor perfecta”</br></br>anit al treball</br>un vell</br>molt embriac</br>em va demanar una altra copa</br></br>jo li vaig dir que no podia</br>perquè estava massa borratxo</br></br>em va dir</br></br>em queden quatre dies</br>en aquest món de merda</br>i els vull passar borratxo</br></br>vaig agafar un got</br>el vaig omplir amb tres glaçons</br>vaig posar tot el whisky que vaig poder</br>i l'hi vaig acostar</br> només vaig gosar dir-li</br></br>salut</br></br>Digues:</br></br>\"oh solitud</br>que cobreixes el meu cos</br>amb una amable penombra\"</br></br>la senyora mal vestida</br>i el vell amb la seva crossa</br>ja no hi són</br></br>van pagar</br>i se’n van anar</br></br>queden</br>els coloms voletejant</br></br>i jo</br>tan fràgil</br>tan petit</br></br>Digues:</br></br>“Oh, buit als cors</br>que t’omples de ressons</br>per tornar sempre al silenci essencial”</br></br>un home d’una primesa ascètica</br>arribava sempre cap al capvespre</br></br>la seva veu sonava com una pala cavant a terra</br>i portava als ulls la por</br>d’estavellar-se al fons de la rasa</br></br>em deia:</br></br>dibuixo mapes de l'abisme</br>al llarg del meu cos</br>tan borrosos</br>tan imprecisos</br>que no em serveixen de res</br></br>de vegades s'obstinava a mentir-me</br>i em jurava que mai havia estat allà</br></br>d’altres vegades em deia:</br></br>no pots imaginar-te</br>el que és tocar fons</br>aquest fred humit que et cala els ossos</br></br>la teva cara al fang i aquest gust de vòmit</br>mentre et retorces i penses</br>que per fi tot s’ha acabat</br></br>però despertes en qualsevol racó</br>i no vols recordar el que ha passat</br></br>era com si habités a llimbs exhausts</br></br>bevia fins a tenir forces</br>per acostar-se al precipici</br></br>i deixar-se caure</br>amb la dolçor d’un màrtir</br>un altre cop</br></br>Digues:</br></br>\"oh silenci</br>que em prens a la teva empara</br>i em fas pressentir el teu ésser\"</br></br>de vegades</br>el bar es fa estret i fosc</br>i s’estira com una cova</br>buscant el límit de la nit</br></br>recolzat a la paret</br>un xaval</br>gairebé un nen</br>porta unes esportives velles</br>unes ulleres velles de pasta</br>i un vestit de còctel antic</br></br>té la cara plena de grans</br>i les mans li tremolen estranyes</br></br>avui és una princesa</br>i riu picant l’ullet a qualsevol</br></br>els homes s'emborratxen</br>i teixeixen amb les seves mirades</br>una teranyina de desig</br>que ho va cobrint tot</br></br>Digues:</br></br>“oh ciutat</br>refugi i cadafal”</br></br></br>amb prou feines entra</br>un noi amb les cames molt primes</br>coixejant per una espècie de paràlisi</br>intentant dissimular la borratxera</br></br>empeny a algú d'un tamboret</br>i s’hi asseu</br></br>li intento dir en anglès</br>why you are never nice?</br></br>em gira la cara i balboteja</br>cosmopolitan please</br></br>Digues:</br></br>“oh alè</br>que els déus regalen i treuen als homes”</br></br>a la bullícia</br>m'explicava el negro</br>que feia algunes setmanes</br>es va trobar el xicot del seu company de pis</br>penjat al bany de casa seva</br></br>una baralla d'enamorats</br>gairebé a l'alba</br></br>vaig preguntar-li si ja era mort</br></br>em va dir que el van despenjar al moment</br>i se sentia amb prou feines un bleix entre els seus llavis</br>com una brisa entre les branques</br></br>una bava blanca sortia de la seva boca</br>i li va fer fàstic reanimar-lo</br></br>el van deixar morir</br></br>vaig anar fins al lavabo</br>em vaig tirar aigua freda a la cara</br>vaig restar aturat enfront del mirall</br></br>els meus ulls m'escopien</br>una vegada i una altra</br>les mateixes paraules</br></br>el van deixar morir</br>com si fos un gos</br></br>Digues:</br></br>“Oh nit</br>Oh nit</br>Oh nit”</br></br>la gent seguia bevent</br>com sempre</br>alguns reien borratxos</br>altres ja es tocaven</br></br>però aquella nit</br>jo no podia deixar de pensar</br>en un noi</br>penjat al bany del pis del negro</br>deixant passar una darrera brisa</br>entre els seus joves llavis</br></br>què et passa?</br>estàs blanc</br></br>no em passa res</br></br>exacte</br>no havia passat res</br>tot continuava com sempre</br></br>res</br></br>al carrer</br>els arbres es retorçaven</br>com un udol erm</br></br>les seves boques seques s'obrien al fred</br>d'aquell darrer mes de febrer</br></br>les seves arrels s'enfonsaven a les llambordes</br>d'aquella darrera ciutat</br>buscant alguna cosa on poder-se aferrar</br>"
        }
    ]
}