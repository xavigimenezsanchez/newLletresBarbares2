{
  "title": "Scherzi (4)",
  "url": "scherzi4",
  "section": "creacio",
  "issue": 6,
  "data": "21/04/2021",
  "imageCard": "Scherzi4",
  "author": "Àngel Carbonell",
  "summary": "",
  "text": [
    {
      "type": "image",
      "name": "Scherzi4",
      "content": "<i>La dona de Lot</i>, d’Anselm Kiefer, 1989, Cleveland Museum of Art"
    },
    {
      "type": "paragraph",
      "content": "no per la ràbia</br>ans per la consciència</br>apallissada</br>que s'esqueixa a la lliça</br>podem comprendre"
    },
    {
      "type": "paragraph",
      "content": "A la Morta que algú fos viu era molt mal vist, era una terrible ofensa, una incomoditat inexpressable."
    },
    {
      "type": "paragraph",
      "content": "Els vius s'havien d'avergonyir d'estar-ho, se n'havien d'amagar, no parlar-ne mai, dissimular tant com fos possible que vivien i respiraven, que menjaven i bevien, que cagaven i pixaven, que somiaven i que hi veien, que amb una mica de sort fins i tot cardaven! Qualsevol rastre de vida era una provocació intolerable."
    },
    {
      "type": "paragraph",
      "content": "Imagineu-vos que aquests desaforats, a sobre, estiguessin contents de ser vius i respirar, de menjar i beure, de cagar i pixar, de somiar i veure-hi i, oh, sobretot!, de fotre un clau de tant en tant! Més encara, que reaccionessin contra la vergonya i la humiliació que se'ls imposava exagerant la seva vitalitat, havien de ser molt valents, o temeraris, perquè el seu orgull feia enrabiar en aquells que els odiaven o menyspreaven, que els compadien o els perdonaven la vida, que tots plegats, en el fons, volien els vius just allà on els tenien, com a subjectes dependents del seu odi o del seu menyspreu, de la seva compassió o de la seva tolerància, de la seva bona o mala gràcia, però subjectes i dependents, de cap manera vius i contents d'estar-ho, perquè llavors sí, llavors sí que eren irremeiablement lliures."
    }
  ]
}