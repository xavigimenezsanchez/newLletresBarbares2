{
  "title": "On vas, drama-poesia?</br>Maria Gabriela Llansol",
  "url": "on-vas-drama-poesia",
  "section": "creacio",
  "issue": 8,
  "data": "21/07/2021",
  "imageCard": "sionSerra09-1",
  "author": "Sion Serra",
  "summary": "",
  "text": [
    {
      "type": "image",
      "name": "sionSerra09-1"
    },
    {
      "type": "paragraph",
      "content": "sempre que sé, no amago _________"
    },
    {
      "type": "paragraph",
      "content": "el contracte que em lliga al llegidor és de l’ordre de la compaciència; avanço per un camí que no garanteixo, i vaig “dient”;"
    },
    {
      "type": "paragraph",
      "content": "les cometes són necessàries perquè escriure i dir no són sinònims_____ com qualsevol persona, tinc opinions sobre el procés del món; aquestes opinions són dites; el text veu i no dóna parer ni consell;"
    },
    {
      "type": "paragraph",
      "content": "a vegades, allò que penso soltament dista tant d’allò que veu el text que jo podria pensar que una de les parts està certament equivocada _____ allò que he après, tanmateix, és que totes dues són certes en si mateixes, suspeses d’una comunicació,"
    },
    {
      "type": "paragraph",
      "content": "comunicació que podrà trigar anys a tenir lloc i que, en general, va en el sentit del text (he canviat infinitament menys en la manera de situar-me amb ell que no pas de parer en relació a persones i fets);"
    },
    {
      "type": "paragraph",
      "content": "no és pas sorprenent la meva tendència a expressar-me amb civilitat a l’espai públic, des del punt de vista del text, i rarament com a comentadora participant,"
    },
    {
      "type": "paragraph",
      "content": "la qual cosa provoca disfuncionalitats inevitables,"
    },
    {
      "type": "paragraph",
      "content": "tant si sóc en un col·loqui com en una trobada d’escriptors, com si estic presentant un llibre meu i em demanen que llegeixi, o parli a la televisió;"
    },
    {
      "type": "paragraph",
      "content": "no és la timidesa, encara que jo no en tingui gaire pràctica,"
    },
    {
      "type": "paragraph",
      "content": "és més aviat un conflicte d’ordres o de mecanismes que està en curs ________ la protuberància, la diferència significant no sempre coincideix amb les expectatives del públic, on la televisió la vol, on la cerca el periodista, on la veuen els administradors dels béns de la llengua;"
    },
    {
      "type": "paragraph",
      "content": "___________________ un exemple voleu?"
    },
    {
      "type": "paragraph",
      "content": "per al meu jo que opina, les vaques boges, malgrat la meva alimentació poc o gens carnívora, són un problema de seguretat alimentària i, en aquest sentit, sóc sensible als arguments dels que critiquen el sistema productiu, l’absència de mesures i de fiscalització, com als arguments dels ecologistes i dels defensors de la naturalesa;"
    },
    {
      "type": "paragraph",
      "content": "per al text, però,"
    },
    {
      "type": "paragraph",
      "content": "la protuberància no és l’alimentació humana, no són les vaques ni tampoc la relació entre els homes i les vaques ni, menys encara, la relació dels homes amb els animals;"
    },
    {
      "type": "paragraph",
      "content": "per anar al gra,"
    },
    {
      "type": "paragraph",
      "content": "el text ve d’una relació amorosa, libidinal, no només degradada sinó, probable<i>ment</i> [<i>provavelmente</i>]"
    },
    {
      "type": "paragraph",
      "content": "perduda, entre els sexes humans i els sexes de la naturalesa,"
    },
    {
      "type": "paragraph",
      "content": "l’odi profund que la naturalesa nodreix, en crescendo, per l’humà, la desil·lusió que l’envaeix pel fet que, en el cicle del carboni, l’home representa una solució de facilitat i de felicitat relativament a altres formes naturals i és, cada vegada més, una espècie autista, proliferant i conquistadora;"
    },
    {
      "type": "paragraph",
      "content": "més profundament encara,"
    },
    {
      "type": "paragraph",
      "content": "el text prové de l’agonia irreparable de dionís (no pas el mite), font autònoma de ser i de puixança, de diferència irreductible i nutritiva,"
    },
    {
      "type": "paragraph",
      "content": "i com el món va perdent l’encís;"
    },
    {
      "type": "paragraph",
      "content": "el text, però, no és ecologista, no veu la naturalesa com un tot, com un fons harmònic de l’espècie humana, quan el text diu <i>hi ha</i>, el sentit és problemàtic;"
    },
    {
      "type": "paragraph",
      "content": "allò que afirma el text és que qualsevol ésser viu que es <i>formi</i> en qualsevol dels sexes llegidors,"
    },
    {
      "type": "paragraph",
      "content": "és responsable per tot allò que viu,"
    },
    {
      "type": "paragraph",
      "content": "a partir dels modes particulars d’existir d’aquest sexe____________ Jade és responsable, el pi Lletra és responsable, Prunus Triloba és responsable;"
    },
    {
      "type": "paragraph",
      "content": "jo, Maria Gabriela Llansol, sóc responsable pel text que dono a llegir,"
    },
    {
      "type": "paragraph",
      "className": "text-indent",
      "content": "ser humà és un progrés de lectura no pas un privilegi ni una superioritat ni un a priori,"
    },
    {
      "type": "paragraph",
      "content": "és un costat"
    },
    {
      "type": "paragraph",
      "content": "més llegible que d’altres per donar continuïtat"
    },
    {
      "type": "paragraph",
      "content": "i orientació a l’emergència d’allò vivent en el si de l’univers,"
    },
    {
      "type": "paragraph",
      "content": "desconeixent, en cada acte, si aquest té sentit _____ si no acabarà destruït, i si tot no ha estat pràcticament en va ____________ el text és sense promesa i sense garantia;"
    },
    {
      "type": "paragraph",
      "content": "com dir-<i>ho</i> en vint segons de televisió,"
    },
    {
      "type": "paragraph",
      "content": "o entre una notícia i una altra?"
    },
    {
      "type": "paragraph",
      "content": "el periodista pot fer-ho perquè, abans seu, altres periodistes han anat bastint, durant milers d’hores, el discurs en el qual el seu no compta més que un paràgraf"
    },
    {
      "type": "paragraph",
      "content": "i òbviament, no <i>ho</i> dirà, esmentarà la inseguretat alimentària perquè el seu discurs és de seguretat, preservació i suposades solucions;"
    },
    {
      "type": "paragraph",
      "content": "la decisió que pren aquest discurs,"
    },
    {
      "type": "paragraph",
      "content": "que el diu o escriu,"
    },
    {
      "type": "paragraph",
      "content": "crida el comentador que ve i critica,"
    },
    {
      "type": "paragraph",
      "content": "les càmeres, al carrer, captaran el fons anònim i absolutament impotent,"
    },
    {
      "type": "paragraph",
      "content": "al polític se l’escolta pel poder que té: ell promet mesures;"
    },
    {
      "type": "paragraph",
      "content": "i, en cada noticia, l’existència és <i>naturalment</i> catastròfica,"
    },
    {
      "type": "paragraph",
      "content": "i <i>exclusivament</i> humana,"
    },
    {
      "type": "paragraph",
      "content": "la diferència que pot captar,"
    },
    {
      "type": "paragraph",
      "content": "però aquests milers d’hores no demostren que la realitat sigui catastròfica, o que ho esdevingui allà on s’hagi introduït la diferència;"
    },
    {
      "type": "paragraph",
      "content": "només confirmen la decisió___________ la catàstrofe és inter-humana, a l’hemisferi nord d’un punt imperceptible d’una galàxia rotant entre bilions i bilions d’altres galàxies,"
    },
    {
      "type": "paragraph",
      "className": "text-indent",
      "content": "i ni tan sols s’adona, si el text és <i>fefaent</i>, que va esgotant, al propi voltant, les fonts de diferència que no entén,"
    },
    {
      "type": "paragraph",
      "content": "vint segons irrellevants i"
    },
    {
      "type": "paragraph",
      "content": "amb un cost absolutament excessiu."
    },
    {
      "type": "paragraph",
      "content": "</br></br>Maria Gabriela Llansol, <strong><i>Onde vais, Drama-Poesia?</i></strong>  Traducció Sion Serra Lopes"
    }
  ]
}