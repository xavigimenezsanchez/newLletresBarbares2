{
    "title" : "La vigència combativa de Bertolt Brecht",
    "url" : "la_vigencia_combativa_de_bertolt_brecht",
    "section" : "llibres",
    "issue" : 48,
    "data" : "29/06/2025",
    "imageCard" : "carbonell48-02-01",
    "author" : "Àngel Carbonell",
    "summary" : "",
    "text" : [
        {
            "type" : "image",
            "name" : "carbonell48-02-01"
        },
            
    {
      "type": "paragraph",
      "content": "<em>Cartilla de guerra alemanya i altres poemes</em> és una antologia que recull una selecció de poemes de Bertolt Brecht traduïts al català per Feliu Formosa, un dels principals divulgadors de l’obra brechtiana a Catalunya. Aquesta edició bilingüe, publicada enguany per l’editorial Trípode, ofereix una visió essencial del poeta i dramaturg alemany, amb textos que reflecteixen les tensions polítiques i socials de l’època marcada per l’ascens del nazisme, la Segona Guerra Mundial i la postguerra."
    },
    {
      "type": "paragraph",
      "content": "El llibre s’estructura en tres parts. La primera inclou poemes de <em>Svendborger Gedichte</em> (1939), on Brecht denuncia amb contundència el feixisme i les injustícies socials. La segona part reuneix textos de <em>Gedichte 1938-1941</em>, escrits durant els primers anys del conflicte bèl·lic. Finalment, la tercera part presenta una selecció de poemes de <em>Gedichte 1947-1956</em>, que reflecteixen les preocupacions d’un Brecht madur, ja establert al Berlín Oriental després de tornar de l’exili. Els poemes són breus, directes i escrits amb un llenguatge senzill, però impactant, com si fossin proclames o grafits anònims fora del control del poder. Aquesta senzillesa formal contrasta amb la profunditat dels seus missatges, que denuncien la manipulació dels poderosos i reivindiquen la resistència popular."
    },
    {
      "type": "paragraph",
      "content": "<div style=\"display: flex; justify-content: center\"><div><em>SI ES REPARTEIXEN ELS CAMPS DELS CACICS,</em></br><em>no cal conquistar els camps dels camperols</em></br><em>&nbsp&nbsp&nbsp&nbsp&nbspucraïnesos.</em></br><em>Si es conquisten els camps dels camperols</em></br><em>&nbsp&nbsp&nbsp&nbsp&nbspucraïnesos,</em></br><em>els cacics encara tindran més camps.</em></div></div>"
    },
    {
      "type": "paragraph",
      "content": "Un dels aspectes més destacats d’aquesta antologia és la seva vigència. Els poemes de Brecht ressonen amb força a l’Europa actual, marcada per l’auge dels moviments autoritaris. Com assenyala Heike van Lawick al pròleg, la història no es repeteix exactament, però sí que mostra patrons mimètics, i és en aquest sentit que els textos de Brecht esdevenen una crida urgent a combatre el feixisme."
    },
    {
      "type": "paragraph",
      "content": "Feliu Formosa, reconegut com un dels grans traductors catalans, ha dedicat dècades a divulgar l’obra de Brecht. En aquest volum aconsegueix transmetre fidelment l’essència brechtiana: un equilibri entre la simplicitat formal i la profunditat crítica. La seva traducció permet al lector català captar tant l’impacte immediat com les capes més subtils dels textos originals."
    },
    {
      "type": "paragraph",
      "content": "<em>Cartilla de guerra alemanya i altres poemes</em> és una obra imprescindible per entendre l’esperit combatiu de Brecht i el seu compromís amb una poesia transformadora. Aquesta antologia no només complementa altres volums traduïts per Formosa sinó que reafirma la rellevància d’un autor clau en temps d’incertesa política i social. Amb paraules rebels que semblen escrites en un mur per una mà anònima, Brecht torna a parlar-nos amb urgència mentre encara siguem capaços d’escoltar."
    },
    {
      "type": "paragraph",
      "content": "<div style=\"display: flex; justify-content: center\"><div><em>EL PINTOR DE PARETS PARLA</em></br><em>&nbsp&nbsp&nbsp&nbsp&nbspDELS GRANS TEMPS QUE VINDRAN.</em></br><em>Els boscos encara creixen.</em></br><em>Els camps encara prosperen.</em></br><em>Les ciutats encara s’aguanten.</em></br><em>Les persones encara respiren.</em></div></div>"
    }
  ]
}