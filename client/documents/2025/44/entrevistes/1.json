{
    "title" : "„Mai no em proposo d’escriure per a fer una crítica d’alguna cosa”.</br>Entrevista a Elena  Vlădăreanu",
    "url" : "entrevista_a_elena_vladareanu",
    "section" : "entrevistes",
    "issue" : 43,
    "data" : "25/01/2025",
    "imageCard" : "xaviermontoliu43-01",
    "author" : "Xavier Montoliu Pauli",
    "summary" : "",
    "text" : [ 
        {
            "type" : "paragraph",
            "content" : "L’escriptora i periodista romanesa Elena Vlădăreanu (1981) viu a Bucarest i treballa a Radio România Cultural, on fa la secció de cinema en un programa de referència dedicat al teatre i a la cinematografia: <i>Scena şi ecranul</i>. És una artista independent i una de les veus més importants de la poesia romanesa contemporània. Des que va debutar el 2001/2002, ha escrit set volums de poesia. L’any 2021 va publicar el seu primer volum de deu proses curtes titulat August (Bucarest: Editura Nemira). Com a escriptora de literatura per a infants, les seves primeres lectores són les seves dues filles. Prepara un doctorat sobre la representació biogràfica i autobiogràfica en el teatre romanès. També ha escrit, publicat i li han muntat textos i espectacles de dramatúrgia no convencionals. La major part d’aquestes textos performatius tenen com a punt de partida experiències autobiogràfiques de l’autora i de les persones entrevistades durant la fase de documentació. Compromesa amb el teixit associatiu en clau feminista, l’any 2018 va fundar, juntament amb algunes artistes i escriptores, entre les quals l’escriptora Corina Sabău, els Premis Sofia Nădejde per a la Literatura Escrita per Dones."
        },
        {
            "type" : "image",
            "name": "xaviermontoliu43-01",
            "content": "Elena Vlădăreanu. Fotografia de Cristian Șuțu"
        },
        {
            "type" : "paragraph",
            "content" : "Elena Vlădăreanu participa el <a href=\"https://www.salabeckett.cat/espectacle/elena-vladareanu/\">proper 11 de febrer al cicle Festival Alcools</a>, que dirigeix Andreu Gomila, a la Sala Beckett de Barcelona: llegirà la seva poesia en romanès i l’actriu Sílvia Bel, les traduccions al català. Per preparar la seva vinguda, hem mantingut aquesta entrevista per correu electrònic a cavall d’aquest any nou."
        },
        {
            "type" : "paragraph",
            "content" : "<strong>X:</strong> <i>En la majoria de presentacions teves, sols indicar que „vius i treballes a Bucarest”. Es tracta d’una declaració de principis a favor de Bucarest (és a dir, de romandre al teu país) o és una mera constatació de la teva vida quotidiana, familiar, laboral i també com a creadora reconeguda en aquesta ciutat? </i>"
        },
        {
            "type" : "paragraph",
            "content" : "<strong>E:</strong> Crec que ni l’una ni l’altra. Fins ara mai no havia pensat si aquesta informació contenia també alguna altra cosa més que informació. Vaig escriure-la per primera vegada en un text de presentació, oferia estrictament aquesta informació de mi. Després va continuar apareixent pel sol motiu que copiava i enganxava la presentació inicial a la qual, segons el cas, afegia o eliminava altres coses. Si ara m’aturo a pensar-ho, Bucarest és un lloc on m’hi sento bé, segura, però no hi he desenvolupat, tot i ser-hi des de fa gairebé 25 anys, aquell tipus de vincle sòlid amb la ciutat per tal de somiar-la. Sempre penso en això, per què somiem, quan somiem, només determinades ciutats, més en concret la ciutat d’origen. Vaig marxar de Medgidia fa gairebé 25 anys i, per tant, la meva vida aquí a Bucarest té més anys que la meva vida d’allí, però igualment Medgidia em continua apareixent al somni. Probablement en lloc de Bucarest podria ser qualsevol altra ciutat, tot i que la meva vida ara és aquí, on hi ha els meus amics i els de les meves filles."
        },
        {
            "type" : "paragraph",
            "content" : "<strong>X:</strong> <i>La teva feina actual és de periodista a Radio România Cultural on es fa un programa, diria que diari, dedicat al món del teatre i del cinema, Scena şi ecranul, tant romanès com internacional, on tu concretament abordes tot tipus de qüestions d’actualitat cinematogràfica i segueixes de prop els festivals de cinema de Romania que, d’un temps ençà, estan esdevenint certàmens referents a nivell europeu. Parlem del cinema: si el naixement de la nouvelle vague del cinema romanès es podria situar a mitjans de la dècada dels anys 90, com avaluaries aquests trenta anys de cinematografia romanesa, d’altra banda prou coneguda a casa nostra gràcies al cicle anual de la Filmoteca de Catalunya-Instituto Cultural Rumano de Madrid, però també per l’aposta que fan festivals independents catalans, com D’A Film Festival.</i>"
        },
        {
            "type" : "paragraph",
            "content" : "<strong>E:</strong> És la primera vegada que se’m fa una pregunta entorn la cinematografia romanesa. Normalment, jo faig les preguntes, i això perquè la meva feina té un aspecte més aviat d’immediatesa, de presentació, i menys d’anàlisi. Per a mi la nova onada del cinema romanès, <i>Noul Val Românesc</i> (NVR), comença els primers anys de l’any 2000 amb directors com ara Cristi Puiu, Cristian Nemescu, Radu Muntean, Cristian Mungiu, Corneliu Porumboiu. Evidentment, anunciats per les pel·lícules dels anys 90 de Nae Caranfil (È <i>pericoloso sporgersi</i>, 1993, <i>Asfalt Tango</i>, 1996), però no arribaria a situar la data del naixement del NVR als anys 90. Si contemplo aquest període de la cinematografia romanesa, tinc d’alguna manera la sensació „que jo hi era”. I justament hi era –a una projecció, diguem-ne privada, per a la premsa, de la pel·lícula Marfa și banii (Cristi Puiu, 2001), film amb què comença, crec, el <i>Noul Val Românesc</i>. Aleshores no en sabia gaire, de la cinematografia, era molt jove, arribada de províncies, i per tant tampoc havia vist gaires pel·lícules, però hi havia una cosa que vaig reconèixer en aquella pel·lícula, tal com, més tard, vaig reconèixer a <i>Furia</i> (Radu Muntean, 2002), a <i>Occident</i> (Cristian Mungiu, 2002), a <i>Poveste la scara C</i> (Cristian Nemescu, 2003): una determinada relació de l’artista amb l’entorn en què s’havia format, un desig de comprendre aquest entorn referint-s’hi sempre."
        },
        {
            "type" : "paragraph",
            "content" : "Per què ho reconeixia? Perquè era una preocupació comuna dels escriptors que van començar a principis del nou mil·lenni, i també dels creadors de teatre. Tots érem, més o menys, de la mateixa generació (potser no com a edat, però sí com a moment del debut), tots ens posicionàvem de forma polèmica, davant del que significava <i>mainstream</i> en l’espai artístic, però també davant dels sistemes educatius i de validació, intentàvem afirmar-nos i evolucionar com a independents. El que observo és que, de fa uns quants anys, els cineastes romanesos comencen a superar „la nova onada del cinema romanès”. Penso que actualment podríem dir que assistim a un període de recerca. Tot i que encara es fan pel·lícules seguint el NVR, es veu, sobretot entre els cineastes joves, que encara són universitaris o estan fent el màster a les facultats de cinema, un desig de mirar de forma diferent el món i de crear noves narracions visuals. Observo un interès per representar a les pel·lícules les històries de la comunitat LGBTQIA+, per exemple, que eren inexistents en la cinematografia romanesa –recentment he fet un programa de ràdio sobre això, i es poden comptar amb els dits d’una mà les pel·lícules en què apareixen temàtiques lligades a les minories sexuals. Observo, també, en algunes pel·lícules d’alguns joves cineastes molt joves una altra relació amb el temps i amb la representació visual del temps. En mica en mica, penso que s’allunyen de l’enfocament realista de la durada –l’allunyament de l’entorn immediat–, dirigint-se cap a espais molt més poètics, perquè altres semblen els seus punts d’interès ara: estudiar el personatge, estudiar la relació, el temps subjectiu, l’espai. I aquí tinc en ment cineastes homes i dones que encara no han presentat el seu primer llargmetratge com ara Bogdan Alecsandru, Alma Buhagiar, Teona Galgoțiu, Lucia Chicoș, Alexia Drăgan, Andreea Lăcătuș."
        },
        {
            "type" : "paragraph",
            "content" : "Entre les pel·lícules conegudes internacionalment, que han estat en festivals i que s’allunyen de l’estètica NVR, penso en primer lloc en <i>Touch Me Not d’Adina</i> Pintilie (2018, Os d’Or a Berlín), que va arribar com un cometa. I igual va desaparèixer, sense deixar rere seu traces visibles, ara com ara –un commovedor estudi visual de la intimitat i la sexualitat."
        },
        {
            "type" : "paragraph",
            "content" : "Un cineasta que em genera curiositat per la llibertat que percebo a les seves pel·lícules de fins ara és Sebastian Mihăilescu, que va debutar amb un fals documental sobre Ceaușescu (<i>Pentru mine tu ești Ceaușescu</i>, 2021), la pel·lícula més assenyada, si ho puc dir així, seguida per altres dues absolutament boges, difícils de situar, de resumir, de descriure: <i>Mammalia</i> (2023) i <i>Vampiru Zombi</i> (2024). Espero veure la nova pel·lícula d’Ana Lungu, una cineasta que, igualment, s’allunya del NVR a través d’una mirada divertida, auto-irònica i auto-reflexiva amb què mira els espais i les vides privats."
        },
        {
            "type" : "paragraph",
            "content" : "Els films de Radu Jude, un cineasta procedent del NVR, del qual, però, se’n va desprendre ràpidament, trobant  una pista que ara com ara segueix tot sol: la d’un cinema complex, que mira cap al passat i cap al present, que ens fa preguntes i interpel·la la imatge i la manera en què es pot construir una imatge, que proposa maneres d’integrar visualment també altres discursos, com seria el teatre o la literatura. Ruxandra Ghițescu va debutar amb un film (<i>Otto Barbarul</i>, 2020) en què fa una introspectiva de l’edat de l’adolescència, de la depressió i de la pèrdua, també la manera en què ella usa la imatge aquí procedeix d’una altra banda, de ben segur no del NVR."
        },
        {
            "type" : "paragraph",
            "content" : "El NVR va ser un moviment essencial en la cinematografia romanesa, igual com ara resulta essencial veure altres tipus de discursos visuals."
        },
        {
            "type" : "paragraph",
            "content" : "<strong>X:</strong> <i>I, pel que fa al teatre, Romania és un dels països europeus punters en el camp de la dramatúrgia, on s’exploren diverses formes d’expressió artística, amb espectacles interactius, teatre documental, etc. La mateixa Sala Beckett ha acollit la lectura dramatitzada de dos dramaturgs contemporanis: Alina Nelega i Bogdan Georgescu dins del projecte Fabulamundi Playwriting Europe. Quines tendències s’estan imposant a l’escena romanesa actual?</i>"
        },
        {
            "type" : "paragraph",
            "content" : "<strong>E:</strong> Aquí em resulta d’alguna manera difícil de respondre perquè em manca un coneixement en profunditat del fenomen teatral. El fet que no pugui viatjar el que caldria per a veure totes les produccions que m’interessen –per raons personals i professionals–, m’impedeix de tenir una visió de conjunt sobre el que passa en el teatre romanès. Al llarg dels anys, més aviat he seguit l’espai independent, i en els darrers sis o set anys m’he concentrat sobretot en aquells espectacles que, d’una forma o altra, posen en escena autobiografies i biografies. Em permeto de fer només una observació general: que l’espai independent continua sent l’espai-laboratori, on tenen lloc experiments, assajos, fracassos. Els artistes independents continuen treballant molt, els espectacles estan produïts la majoria de les vegades amb el recolzament de l’Administració del Fons Cultural Nacional (una línia de finançament del Ministeri de Cultura), la qual cosa també els condemna sovint a una existència efímera. A manca d’un suport  constant, molts espectacles moren després de cinc representacions, perquè els fons no poden cobrir molt més que això. També observo que l’espai institucional ha assimilat al llarg del temps no només persones de la zona independent, sinó també mètodes de treball, discursos, estètica; això també es deu al fet que molts artistes que van debutar i es van formar en l’entorn no-institucionalitzat han arribat durant la meitat de la seva carrera a col·laborar amb els teatres subvencionats."
        },
        {
            "type" : "paragraph",
            "content" : "<strong>X:</strong> <i>Passem ara a la teva faceta de dramaturga. Mentre podem veure alguna obra teva, explica’ns,  si et sembla, també com neix la teva recerca teòrica sobre el teatre i quina és la teva proposta de muntatges on es percep un declarat compromís polític i social?</i>"
        },
        {
            "type" : "paragraph",
            "content" : "<strong>E:</strong> Malauradament, els espectacles muntats a partir de textos escrits per mi, ja no es posen en escena pel mateix motiu mencionat anteriorment: tots o gairebé tots han estat creats en un règim independent o amb un finançament limitat i limitatiu, de tal manera que només han viscut després d’esgotar els fons de forma excepcional i gràcies a algun festival o a algun altre projecte independent. També és veritat que no he tornat a escriure teatre en els dos darrers anys. Això perquè he escrit molt més sobre teatre 😉. En la meva recerca de doctorat m’interessa combinar dos aspectes que m’han atret: en primer lloc, parlar sobre un fenomen que he vist néixer i créixer –em refereixo a l’aparició del teatre documental a Romania. I en segon lloc, m’ha interessat seguir les produccions documentals que tenen un nucli biogràfic o autobiogràfic perquè jo mateixa, en els textos que he escrit per al teatre, m’ha interessat la feina amb material biogràfic."
        },
        {
            "type" : "paragraph",
            "content" : "<strong>X:</strong> <i>Parlem també del teu debut com a poeta. Vas començar a publicar poesia, primer en antologies i a partir del 2002, tota sola amb els títols que se situen entre l’autenticitat, la realitat i l’autoficció: pagini [pàgines], (Timpul, 2002; Vinea, 2003); fisuri [fissures], (Pontica, 2003); europa. zece cântece funerare [europa. deu cants funeraris], (Cartea Românească, 2005) i spaţiu privat. a handbook [espai privat. a handbook], (Cartea Românească, 2009). Com van ser els teus inicis literaris a Bucarest, mentre estudiaves, i, especialment, què va significar l’anomenada „generació douămiistă” (dels poetes que vau debutar entorn l’any 2000) en <a  href=\"https://www.lletresbarbares.cat/articles/noticia_sobre_la_poesia_romanesa_en_catala\">la poesia romanesa contemporània</a> de la qual n’ets una de les veus més destacades?<i>"
        },
        {
            "type" : "paragraph",
            "content" : "<strong>E:</strong> Els començaments van ser difícils no només com tots els començaments sinó perquè els primers anys després del 2000 –vaig arribar a Bucarest la tardor del 2000 i també aleshores podria dir que vaig començar a freqüentar-ne el món literari–, eren anys tèrbols, difícils, ara els anomenem de la post-transició, però aleshores no els sentíem per res més bons que els terribles anys 90. L’entorn literari era agressiu, tòxic; si penso en els cenacles que freqüentava durant els primers anys a Bucarest, els veig més aviat com unes trobades on se’ns animava a destrossar-nos els uns als altres; com més agressiu eres davant la creació d’un col·lega més ràpidament guanyaves prestigi. Això passava fa uns quants anys bons abans de l’aparició de les xarxes socials, abans que tota la nostra vida es traslladés al món digital, per tant penso que vaig viure les últimes trobades literàries de Bucarest. Ara encara se’n fan també, però són més aviat benignes, no tenen la magnitud de les del començament de la dècada del 2000 quan la majoria de nosaltres ens vam formar i vam debutar. Tot i la seva toxicitat, crec que al capdavall, en aquell moment, comptava reunir-nos en algun lloc i llegir els nostres textos i parlar-ne. Si deixàvem de banda les observacions sovint agressives i no argumentades, al final hi vam aprendre a parlar d’un text i a entendre la nostra pròpia literatura. Pel que fa al sistema editorial, també era una petita selva: no hi havia res reglamentat, no signàvem contractes, molt sovint els llibres s’imprimien en impressores particulars, no existia la distribució, ens trobàvem amb 200 exemplars (el tiratge habitual per a un volum de poesia els anys 2000) als braços."
        },
        {
            "type" : "paragraph",
            "content" : "Per respondre la segona part de la pregunta: quan parlem de la generació 2000, ens referim a uns escriptors que van debutar entre 2001-2005, amb un nucli principal format pels que freqüentaven el cenacle Fracturi de la Facultat de Lletres de la Universitat de Bucarest i el cenacle Euridice conduït pel professor Marin Mincu. Així mateix, Marin Mincu, que ens encoratjava a escriure també textos teòrics que publicava a la revista <i>Euridice</i>, és qui va forçar  que quallés aquesta generació. Com a trets distintius hi hauria el discurs intimista, la descripció visceral de l’entorn i de la societat, la crítica social, les relacions interhumanes  minades per la pobresa i la injustícia social. En aquells moments, la majoria érem estudiants i a la pràctica escrivíem sobre la nostra vida que era difícil, amb les primeres feines pagades molt malament, amb allotjaments insalubres (en residències o a casa de particulars), amb la sensació que érem incompresos per part de la generació dels nostres pares, professors o fins i tot escriptors. Potser els nostres volums de debut tenien un aire en comú, però molt aviat aquest aire es va dissipar i cadascú va continuar el seu propi camí, uns van renunciar a escriure, altres es van perdre definitivament. Si hi ha algú que vulgui saber més sobre la literatura d’aquesta generació no hauria, dic jo, de perdre’s els primers volums escrits per Marius Ianuș (dubto de recomanar-lo, perquè de fa uns quants anys Ianuș ha esdevingut el portaveu de moltes idees extremistes i legionàries, però els seus primers volums crec que són representatius per als anys 2000), Domnica Drumea, Ruxandra Novac, Răzvan Țupa, Dan Sociu, Claudiu Komartin, Miruna Vlada, Oana Cătălina Ninu, Ștefan Manasia, Dan Coman, Andrei Peniuc i adi urmanov.  Peniuc i urmanov proposaven un altre tipus de discurs del qual, més tard, es van imbuir els poemes escrits per Cosmina Moroșan, Gabi Eftimie, Valentina Chiriță (Val Chimic). Els prosadors de la generació 2000 són Ionuț Chiva, Ioana Baetica, Adrian Schiop. Espero no deixar-me cap nom, sempre dubto a donar noms per aquest temor, d’omissions no intencionades. I entre els debutants immediatament després de la primera onada del 2000: Cristina Ispas, Vlad Moldovan."
        },
        {
            "type" : "paragraph",
            "content" : "<strong>X:</strong> <i>Als teus darrers volums de poesia continues abordant temes no tan habituals en la poesia, sempre des de l’honestedat; els títols ja ho delaten: Non Stress Test (Casa de Pariuri Literare, 2016), bani. muncă. timp liber [diners. feina. temps lliure] (Nemira, 2017), minunata lume disney [el meravellós món de disney] (Nemira, 2019). Quin són els teus interessos socials manifestats en la teva obra poètica envers la societat, el patriarcat...? </i>"
        },
        {
            "type" : "paragraph",
            "content" : "<strong>E:</strong> Mai no em proposo d’escriure per a fer una crítica d’alguna cosa. Més aviat tinc un tema que em preocupa, tal com em passa ara que estic preocupada per l’ecologia, per la intel·ligència artificial, pel llenguatge generat. I si estic molt de temps amb tal mena d’idees al cap, en un moment determinat tot allò que escric o llegeixo o veig arriba a fer-se a través d’aquesta lent. Passa que les coses que escric semblen ser molt concretes o força lligades al present, això també és perquè jo mateixa soc així, m’agrada saber en quin món visc, llegeixo la premsa, segueixo el que passa al món."
        },
        {
            "type" : "image",
            "name": "xaviermontoliu43-02",
            "content": "Coberta del llibre <i>bani. muncă. timp liber</i> d’Elena Vlădăreanu, </br>publicat a l’editorial Nemira de Bucarest, l’any 2017."
        },
        {
            "type" : "paragraph",
            "content" : "<strong>X:</strong> <i>Els teus textos, siguin de prosa però també de poesia, són prou narratius i, fins i tot, s’hi albira un aspecte performatiu –també a nivell de la forma del poema. Cap on s’encamina aquesta interdisciplinarietat literària o, dit d’una altra manera, en què estàs treballant actualment?</i>"
        },
        {
            "type" : "paragraph",
            "content" : "<strong>E:</strong> Actualment estic acabant el meu treball de doctorat i això m’ocupa tot el temps des de fa uns quants anys ençà. Estic preparant un volum de poemes on m’interessa treballar amb el llenguatge generat, m’interessa la relació d’allò humà amb la intel·ligència artificial, els problemes vinculats amb l’ecologia. Així mateix, també estic preparant un treball en prosa distòpica perquè és un gènere que m’atreu i sí, desitjo treballar en aquests dos llibres durant el 2025. "
        },
        {
            "type" : "paragraph",
            "content" : "<strong>X:</strong> <i>També entorn el tombant de l’any 2000, cal situar els teus inicis el camp del periodisme fent cròniques literàries. Tinc present una crònica teva publicada l’any 2001 arran de la reedició de La plaça del Diamant, de Mercè Rodoreda, publicada a l’editorial Meronia de Bucarest, a la col·lecció “Biblioteca de Cultură Catalană”, dirigida per Jana Balacciu Matei. Entre d’altres, la teva lectura de la novel·la passava per afirmar que la solitud era l’única identitat de la dona protagonista més enllà de qualsevol sobrenom (Colometa). En aquesta lectura, s’hi percebia també el teu compromís per la literatura de gènere. </i>"
        },
        {
            "type" : "paragraph",
            "content" : "<strong>E:</strong> Sí, quan vaig entrar a treballar a la premsa, era el 2001, acostumava a parlar de llibres. De fet, escrivia de qualsevol cosa, però sobretot de literatura i llibres. I precisament havia aparegut una col·lecció de literatura catalana, i diria que aleshores vaig fer algunes entrevistes amb escriptors traduïts que havien vingut a Romania i havien presentat aquests llibres, em va agradar molt el que vaig llegir aleshores. Però això passava fa 25 anys, i ja no en sé gran cosa ni tampoc recordo què escrivia. D’altra banda, sí, penso que des de sempre han estat presents en la meva obra literària i no literària algunes preocupacions que inicialment eren personals: la desigualtat social, la situació de les noies i de les dones, etc. Aleshores escrivia més aviat de forma instintiva, per dir-ho així, sense que aquestes preocupacions tinguessin també una segona lectura teòrica, per exemple. Era feminista sense saber què era el feminisme i, fins i tot, me’n desvinculava  a les entrevistes, del feminisme, perquè els meus coneixements eren aleshores molt limitats i vaig reduir, per exemple, el feminisme a la discriminació a la feina. Evidentment estava cometent un error terrible, si pensava que si a mi no em passava, la discriminació no existia. Als 20 i escaig anys em faltava, crec, la paciència d’observar i d’analitzar allò que veia, i m’apressava a expressar algunes coses que no coneixia prou. Però amb la literatura treballava de forma instintiva i els instints, durant la joventut, funcionen molt bé. 😉"
        },
        {
            "type" : "paragraph",
            "content" : "<strong>X:</strong> <i>El teu interès per posar al seu lloc la creació femenina, l’any 2018 fundes, amb altres artistes i escriptores, els Premis Sofia Nădejde de Literatura Escrita per Dones. Ens podries parlar d’on va sorgir aquesta iniciativa, qui va ser Sofia Nădejde i, sobretot, quines conseqüències va tenir en el panorama literari romanès l’organització de les cinc gales celebrades fins ara? </i>"
        },
        {
            "type" : "paragraph",
            "content" : "<strong>E:</strong> Vam escollir donar al nostre projecte el nom d’una de les primeres escriptores femenines de Romania. Sofia Nădejde, que va viure entre 1856 i 1946, escrivia sobre la situació de les dones, sobre la importància de l’educació i sobre la igualtat dels drets. Una escriptora molt prolífica –va escriure poesia, teatre, novel·la i va publicar regularment articles d’opinió a la revista <i>Contemporanul</i>–, amb orientació socialista, Sofia Nădejde no va ser recuperada pel règim comunista, ans al contrari, va ser oblidada definitivament. Els seus textos –articles i novel·les–, han estat reeditats després de la primera Gala “Sofia Nădejde”. El 2009, Maria Cernat i Adina Mocanu van recollir en un gran volum part dels seus articles i, posteriorment, l’editorial Publisol va reeditar una part de les seves novel·les, amb uns pròlegs que contextualitzaven les obres, signats per investigadors contemporanis importants."
        },
        {
            "type" : "paragraph",
            "content" : "Vam començar a treballar en el projecte  el 2018, quan va tenir lloc la primera edició de la Gala Sofia Nădejde de Literatura Escrita per Dones. Va ser més aviat una cosa impulsiva, ho reconec, però si no hagués estat així probablement ni hauria estat. Va ser, a nivell pràctic, un esdeveniment amb una cinquantena de participants organitzat en tres mesos des de zero, fins i tot per trobar els  diners. Fins al 2018 no s’havia organitzat encara cap esdeveniment públic que hagués estat explícitament expressat en el seu estatut orientat al gènere. Havien aparegut algunes llibres amb temàtica de gènere, alguns números de revistes acadèmiques, però l’aspecte de gènere s’abordava més aviat discretament. Nosaltres vam ser prou agressives i crec que això va estar bé, perquè immediatament vam atreure l’atenció sobre aquest esdeveniment absolutament independent, gairebé espontani, i vam despertar reaccions negatives violentes, però també molt de suport. El dia de la primera Gala, que va tenir lloc el 10 de desembre, ens preguntàvem amb horror si tanmateix vindria algú. I la sala va estar tan plena que va haver-hi gent que ens va escoltar des de fora estant. Paulatinament, hem fet créixer aquest esdeveniment de tal manera que les tres darreres edicions, per a les quals també hem aconseguit obtenir suport de l’Administració del Fons Cultural Nacional, s’apropaven cada cop més a un micro-festival interdisciplinari: teníem literatura, però també converses, teatre, projeccions de film, lectures de poesia, conferències. La darrera edició, del 2022, la vam fer en tres ciutats: Sibiu, Braşov i Bucarest. Vam voler mantenir que fos quelcom de marginal, que no fos obligatòriament <i>mainstream</i>, no sé com ens va sortir, però jo continuo referint-m’hi com a un micro-festival. Crec que la cosa més important feta dels ”Sofia Nădejde” ha estat mostrar que es pot. Va ser, en primer lloc, un model de gestió cultural, i aquí penso que va comptar que la gent va confiar en nosaltres. En segon lloc, ja després de la primera edició, van començar a aparèixer molts més esdeveniments <i>gender oriented</i> de forma explícita. Lligats directament o no amb el nostre projecte, festivals de cinema importants (com ara Les Films de Cannes à Bucarest o Animest) han destinat un espai especial per a les creacions realitzades per les dones, va començar a parlar-se molt més de les dones a la literatura i l’art d’una forma crítica envers el sistema i el masclisme del món artístic. Encara hi ha molt per fer, als programes de batxillerat no hi tenim cap dona, però als manuals contenen ara molta més literatura escrita per dones, cosa que el 2018 no passava. Vam deturar el festival després de l’edició del 2022 perquè era massa per al nostre petit equip. Demanava una dedicació total, i cadascú de nosaltres tenia un munt d’altres coses, projectes, feines, família. Hi ha també un problema amb les línies de finançament: nosaltres, petits com érem, concorríem amb festivals grans de música, teatre o cinema i, com que no esperàvem tenir el nombre d’espectadors similars als d’un festival de música o de cinema, teníem la necessitat de compensar-ho amb el contingut. I això només podia encaminar-nos directament cap a un <i>burn out</i> per als de l’equip. No sé com anirà ni si hi haurà un futur per als ”Sofia Nădejde”. Hem mantingut una porta oberta cap a la col·laboració, hem començat a construir una col·lecció ”Sofia Nădejde” (que, ara com ara, és només un prestatge al taller de l’artista Liliana Basarab), potser en alguna ocasió reprendrem també el festival."
        },
        {
            "type" : "image",
            "name": "xaviermontoliu43-03",
            "content": "Elena Vlădăreanu. Fotografia de Raluca Mărgescu per a la revista <i>Glamour</i>"
        },
        {
            "type" : "paragraph",
            "content" : "<strong>X:</strong> <i>Si et sembla, per anar acabant, explica’ns com es viu l’actualitat social i política romanesa ara que s’han complert 35 anys de la caiguda del règim comunista. Fa poques setmanes, van arribar-nos a casa nostra les notícies de la suspensió de la primera volta de les eleccions presidencials, una tendència (d’altra banda, molt en sintonia amb la resta d’Europa) cap a posicions d’extrema dreta, l’ombra allargada de la invasió de Putin a Ucraïna tant a Moldàvia com a Romania... </i>"
        },
        {
            "type" : "paragraph",
            "content" : "<strong>E:</strong> Sí, malauradament observem a tota Europa el retorn dels nacionalismes, dels extremismes, de les simpaties per l’extrema dreta. No parlaré ara de política perquè no hi entenc ni un borrall, però vull escriure què hauria desitjat trobar als programes electorals dels polítics i no trobo: una preocupació real pel medi i solucions concretes per a reduir la contaminació, el reciclatge, la protecció dels parcs i dels boscos. Als darrers anys, i culminant precisament amb els últims dies del 2024, quan els darrers arbres han estat talats, he  presenciat com una part significativa del parc proper a casa nostra, després de retornar als seus propietaris aquests terrenys confiscats en instaurar-se el règim comunista, ha estat sotmesa, nit i dia, a  un tractament criminal: arbres talats, emmetzinats, foradats, tallats només una mica perquè s’assequin sols, i tot plegat a pesar de les protestes repetides de la gent i, diria, amb l’aprovació de les autoritats. Tant la Policia, com la Protecció del Medi i l’Ajuntament han tancat els ulls perquè els seus plans són que al lloc alliberat s’hi construeixi un parc d’atraccions. Això en les condicions que Bucarest és una ciutat extremadament contaminada, on ens calen arbres i vegetació per a poder respirar, hi estem tallant arbres per a fer lloc per a un parc d’atraccions. M’agradaria veure als programes electorals mesures concretes i una preocupació real pels temes socials, des d’ajudes socials, que encara són humiliant de petites (per exemple, llegeixo avui mateix que l’ajuda a una persona diagnosticada amb autisme és de 500 leus, l’equivalent a 100 euros, en les condicions en què només una sessió de teràpia ja puja als 300 leus), per a la construcció de cases d’acollida, menjadors socials, etc. M’agradaria que els polítics no usin més la comunitat LGBTQIA+ segons bufi el vent i enganyin l’electorat només per uns quants vots més, i evitin respondre concretament allò què preocupa als membres de la comunitat, com seria les parelles de fet. Continuo sentint una falla social entre nosaltres, per la qual m’explico  l’èxit que alguns discursos extremistes ha tingut entre la població. Aquests discursos s’han propagat sobretot per mitjà d’una plataforma on no hi havia diferències d’estatus entre els usuaris, tal com és Tik Tok, un mitjà on la gent no se sent jutjada. Mentre que a les manifestacions organitzades després de la primera volta de les eleccions, quan per al primer lloc va sortir l’extremista de dreta Călin Georgescu, els únics que van prendre la paraula i van ocupar l’escenari van ser només intel·lectuals, actors, persones amb un cert prestigi en el món artístic. Vaig tenir la sensació d’estar presenciant com una manifestació, que per naturalesa hauria de ser popular, s’estava apoderant i convertint en una prerrogativa de les elits. No tinc una conclusió, tindrem eleccions presidencials a la primavera, veurem; soc més aviat escèptica que optimista, temo que la majoria esculli igualment un candidat de dretes pel simple motiu que les idees nacionals semblen seductores en temps de crisi."
        },
        {
            "type" : "paragraph",
            "content" : "<strong>X:</strong> <i>Gràcies, Elena. Fins ben aviat a Barcelona!</i>"
        },
        {
            "type" : "paragraph",
            "content" : "<strong>E:</strong> Moltes gràcies per aquest espai a la revista <i>Lletres Bàrbares</i>; i pel teu temps. Amb ganes de trobar-nos a Barcelona! "
        }
    ]
}